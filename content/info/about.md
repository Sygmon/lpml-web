---
title: "\u041F\u0440\u043E \u043B\u0456\u0446\u0435\u0439"
---
Львівський фізико-математичний ліцей при Львівському національному університеті імені Івана Франка — це загальноосвітній навчальний заклад із поглибленим вивченням природничих дисциплін, який дає змогу здобути освіту понад державний освітній мінімум, здійснює науково-практичну підготовку здібної, обдарованої учнівської молоді. Навчання в ліцеї відбувається українською мовою.

Ліцей — це експериментальний майданчик Львівського національного університету імені Івана Франка, член Асоціації гімназій і ліцеїв України.

Ліцей має ліцензію на такі профілі:

* фізико-математичний (після 7-го класу);
* фізико-математичний (після 8-го класу);
* хіміко-біологічний (після 8-го класу)

і гарантує кожному ліцеїстові умови для реалізації здібностей шляхом індивідуального навчання через вибір спеціалізації та різноманітні форми і методи навчання.

Ліцей — це шанс отримати ґрунтовні знання з фізики, математики, інформатики, хімії, біології, англійської мови та інших предметів, а через чотири роки стати студентом Львівського національного університету імені Івана Франка або іншого престижного вищого навчального закладу України.

![Львівський фізико-математичний ліцей при](/files/про-ліцей-lyceum.png)

Львівський фізико-математичний ліцей при Львівському національному університеті імені Івана Франка було засновано 1991 року з ініціативи Львівського національного університету ім.Івана Франка, Західного наукового центру, а також управлінь освіти м.Львова та Львівської області як спеціалізований навчальний заклад для обдарованих дітей. Ідея, що об'єднала творчі зусилля засновників, - це зберегти найкращі традиції української освітянської думки, підвищити престиж знань у суспільстві, формувати національну свідомість особистості, виховувати дух лідерства.

Першим директором ліцею став Павло Хобзей — талановитий організатор, вимогливий і толерантний керівник, який зумів згуртувати колектив педагогів-однодумців, об'єднаних високими ідеалами навчання та виховання наукової еліти України. Саме він сприяв утвердженню демократичного духу в ліцеї.

Теперішній директор — Заслужений учитель України Мар'ян Добосевич — самовіддано працює для забезпечення успішної роботи як учительського, так і учнівського колективу, зберігає і примножує ліцейські традиції.

Cпочатку в ліцеї учні поглиблено вивчали фізику та математику, пізніше, із 1994 року, хімію та біологію.

За роки роботи ліцей закінчило понад 1500 випускників, багатьох із них було нагороджено золотими та срібними медалями. Десятки випускників ліцею отримали студентські стипендії Міжнародного соросівського фонду.

Усі ліцеїсти продовжують навчання у провідних вищих навчальних закладах м.Львова й України, а саме: у Львівському національному університеті ім. Івана Франка, Національному університеті "Львівська політехніка", вищих навчальних закладах Києва, Харкова; багато з них успішно навчається в аспірантурі, понад 50 випускників ЛФМЛ — кандидати наук. Частина з них присвятила своє життя науці, інші змогли вдало реалізувати себе як фахівці в різноманітних галузях діяльності. Чимало випускників ліцею навчається або підвищує кваліфікацію за межами України: у вищих начальних закладах Москви, Лондона, Праги, Бухареста, Кембриджа та інших. Вони займають престижні посади у Великобританії, Австрії, Швейцарії, Німеччині, Бельгії, Данії, Фінляндії, Канаді та США.

Такі успіхи ліцеїстів — результат щоденної копіткої праці самих учнів та самовідданої роботи творчого колективу викладачів.
[Більше про педагогічний колектив](/info/staff "Колектив")
.

Ліцей проводить активну роботу для популяризації знань серед школярів України.

Упродовж багатьох років Львівський фізико-математичний ліцей є координатором Міжнародного математичного конкурсу "Кенгуру без кордонів" в Україні.

Із 2002 року ліцей — організатор Всеукраїнського фізичного конкурсу «Левеня».

Львівський фізико-математичний ліцей — координатор Міжнародного конкурсу з інформатики «Бобер» в Україні. Вперше конкурс відбувся 21 грудня 2008 року. У ньому взяли участь 1429 учнів Львівщини, Житомирщини та Києва. Щороку кількість учасників зростає.
[Детально про конкурси](/info/about/конкурси "Конкурси")
.

Щорічно ліцеїсти досягають високих результатів на різноманітних олімпіадах, турнірах та конкурсах.
[Більше про досягнення ліцеїстів](/info/education "Досягнення")
.

У ліцеї навчається понад 400 талановитих дітей зі Львова та Львівської області. Навчання проводиться з 8 по 11 клас (тепер по 12 клас). Форма навчання — шестиденна; навчальна мова — українська, іноземна — англійська; шкільна форма не вимагається. До послуг ліцеїстів великий кабінет комп`ютерної техніки на 18 робочих місць, Інтернет, бібліотека з читальним залом, спортивний зал. Учням, які не живуть у Львові, надається гуртожиток ліцею, вони забезпечуються триразовим харчуванням.

Прийом до ліцею здійснюється на основі конкурсного відбору. Призери обласних олімпіад із математики, фізики, інформатики, хімії, біології та інших предметів запрошуються на навчання без вступних іспитів.
[Детально про вступ до ліцею](/info/for-entrants "Вступ до ліцею")
.

Для учнів 11-х класів в ліцеї проводиться оцінювання знань із профільних предметів (математики та фізики для фізико-математичних класів, хімії та біології для хіміко-біологічних класів). Учні, які показали добрі результати, мають право вступу на факультети природничих наук Львівського національного університету імені Івана Франка за співбесідою.

Адреса ліцею:

УКРАЇНА, 79054, м. Львів, вул.Караджича, 29

тел. (0322) 62-00-68

lpml@lpml.com.ua

[Переглянути більшу мапу](https://goo.gl/maps/SSmF9sFGJpugZ8Ph8)
