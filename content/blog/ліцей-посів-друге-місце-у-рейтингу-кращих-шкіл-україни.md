---
date: 20.04.2013
---
# Ліцей посів друге місце у рейтингу кращих шкіл України!

До десятки кращих увійшли також ліцеї Дніпропетровська та Ніжина.

Школи Києва та Львова цього року назвали кращими за якістю освіти. Такого висновку дійшли ТСН та журнал "Фокус", спільно розробляючи рейтинг 50 кращих середніх навчальних закладів країни.

При підготовці рейтингу було проаналізовано результати зовнішнього незалежного тестування (ЗНО) більше 12 тис. загальноосвітніх навчальних закладів України. Перше місце в рейтингу зайняв Києво-Печерський ліцей №171 "Лідер". У столичному ліцеї найбільша кількість випускників, що набрали на зовнішньому тестуванні високі бали, а 14 учнів показали максимальний результат.

Другий рядок рейтингу зайняв торішній лідер - Львівський фізико-математичний ліцей. Сильна підготовка, і як результат - 16 випускників, які набрали вищий бал на ЗНО, забезпечили ліцею місце в трійці лідерів. На третьому місці - київський ліцей "Інтелект".

Рейтинг показав, що найсильніші школи країни знаходяться у Києві. У підсумковий рейтинг кращих загальноосвітніх навчальних закладів потрапили 16 столичних шкіл, що складає третину списку. Одразу декілька позицій зайняли Львів, Донецьк, Дніпропетровськ і Вінниця. Південь країни в рейтингу представлений мало - в списку всього по одній школі з Одеси, Миколаєва, Херсона та Севастополя.

Як свідчать результати рейтингу, якісною середньою освітою можуть похвалитися не лише великі міста. Так, ліцей Ніжинської міськради при НГУ ім. М. Гоголя зайняв 10-й рядок списку - там є два випускники, які здали ЗНО на 200 балів. Також у списку є ліцеї Славутича та Горлівки і гімназія з Коломиї.

Як рахували рейтинг. Цього року "Фокус" скорегував систему оцінки шкіл. Тепер місце школи в рейтингу залежить від кожного учня, а точніше від його результатів зовнішнього тестування. Так, чим більше учнів показали кращі результати за ключовими предметами (з української мови та літератури, історії України, математики, фізики, хімії, біології, географії та англійської мови), тим вище піднімається школа.

Топ-10 українських шкіл:

- Києво-Печерський ліцей №171 "Лідер", Київ
- Львівський фізико-математичний ліцей при Львівському національному університеті ім. Івана Франка, Львів
- Ліцей "Інтелект", Київ
- Український гуманітарний ліцей Київського національного університету ім. Тараса Шевченка, Київ
- Технічний ліцей НТУУ "КПІ", Київ
- Дніпропетровський ліцей інформаційних технологій при ДНУ ім. Олеся Гончара, Дніпропетровськ
- Українсько-Американський ліцей, Дніпропетровськ
- Український фізико-математичний ліцей Київського національного університету ім. Тараса Шевченка, м. Київ
- Природно-науковий ліцей №145, м. Київ
- Ніжинський ліцей при НДУ ім. Миколи Гоголя, м. Ніжин

Більше читайте тут: [http://tsn.ua/ukrayina/reyting-kraschih-shkil-ukrayini-kiyiv-ta-lviv-obiyshli-vsih-za-yakistyu-osviti-291236.html](http://tsn.ua/ukrayina/reyting-kraschih-shkil-ukrayini-kiyiv-ta-lviv-obiyshli-vsih-za-yakistyu-osviti-291236.html)

[Читати усі новини](/news)
date: 20.04.2013
