
# Фізико-математичний ліцей-інтернат при ЛНУ ім. І. Франка – найкраща школа України
**Найкращою школою України визнано Львівський фізико-математичний ліцей-інтернат при Львівському національному університеті ім. І. Франка. На 2-му місці – донецький ліцей-інтернат «Ерудит», «бронза» – у Києво-Печерського ліцею №171 «Лідер».**
Такими є результати 4-го щорічного рейтингу найкращих шкіл від авторитетного видання «Фокус».
При формуванні рейтингу цьогоріч до уваги брали два критерії – результати випускників шкіл у ЗНО і досягнення учнів у шкільних олімпіадах.
«Львівський фізико-математичний ліцей-інтернат при Львівському університеті ім. І. Франко – це школа із майже 25-річною історією. Тут діти вчаться з 8-го класу. Заклад став найкращим і за результатами ЗНО, і за кількістю олімпійських дипломів учнів», – ідеться у повідомленні від організаторів рейтингу.
Донецький ліцей-інтернат «Ерудит» відстав від лідера за частотою перемог на олімпіадах. Водночас його випускники – традиційно серед найкращих в Україні за результатами ЗНО. В «Ерудиті» діти навчаються з 10-го класу.
Щодо Києво-Печерський ліцей №171 «Лідер», то «олімпійців» тут вчиться більше, ніж в «Ерудиті», однак бали ЗНО в них нижчі. Крім того, «Лідер» – єдина непрофільна школа у першій трійці рейтингу, тобто навчання тут ведеться з 1-го класу.
Окрім загального рейтингу шкіл, «Фокус» також пропонує ТОП-10 по кожному із критеріїв: перелік шкіл із найвищими показниками по ЗНО і список закладів з найкращими показниками по олімпіадах.
«Бали ЗНО – основа для вступу у вищий навчальний заклад. Як правило, для більшості вишів достатньо середнього балу в діапазоні від 140 до 170 – з цієї точки зору будь-який з учасників нинішнього рейтингу «Фокуса» гарантує вищу освіту випускникам. Проте диплом переможця олімпіади – показник профільних знань, які виходять за межі стандартного шкільного обсягу. Якщо результати ЗНО показують, наскільки дитина засвоїла програму, то призові місця на олімпіадах свідчать, що учень здатен сказати власне слово в обраній дисципліні», – пояснюють укладники рейтингу.
Повна версію рейтингу найкращих шкіл України – у спецвипуску «Фокусу» вже 27 березня.
Джерело - [http://zik.ua/](http://zik.ua/ua/news/2015/03/25/fizykomatematychnyy_litseyinternat_pry_lnu_im_i_franka__naykrashcha_shkola_ukrainy__reytyng_575673)
[Читати усі новини](/news)
       